<h3 class="dpLyricsType">॥ दोहा ॥</h3><p class="dpGroup"><span class="dpRow">श्री गुरु चरन सरोज रज, </span><span class="dpRow">निज मनु मुकुर सुधारि। </span></p><p class="dpGroup"><span class="dpRow">बरनउं रघुबर विमल जसु, </span><span class="dpRow">जो दायकु फल चारि॥ </span></p><div class="dpSeparator"></div><p class="dpGroup"><span class="dpRow">बुद्धिहीन तनु जानिकै, </span><span class="dpRow">सुमिरौं पवन-कुमार। </span></p><p class="dpGroup"><span class="dpRow">बल बुद्धि विद्या देहु मोहिं, </span><span class="dpRow">हरहु कलेश विकार॥ </span></p><div class="dpSeparator"></div><h3 class="dpLyricsType">॥ चौपाई ॥</h3><p class="dpGroup"><span class="dpRow">जय हनुमान ज्ञान गुण सागर। </span><span class="dpRow">जय कपीस तिहुँ लोक उजागर॥ </span></p><p class="dpGroup"><span class="dpRow">राम दूत अतुलित बल धामा। </span><span class="dpRow">अंजनि-पुत्र पवनसुत नामा॥ </span></p><div class="dpSeparator"></div><p class="dpGroup"><span class="dpRow">महावीर विक्रम बजरंगी। </span><span class="dpRow">कुमति निवार सुमति के संगी॥ </span></p><p class="dpGroup"><span class="dpRow">कंचन बरन बिराज सुवेसा। </span><span class="dpRow">कानन कुण्डल कुंचित केसा॥ </span></p><div class="dpSeparator"></div><p class="dpGroup"><span class="dpRow">हाथ वज्र औ ध्वजा बिराजै। </span><span class="dpRow">काँधे मूँज जनेऊ साजै॥ </span></p><p class="dpGroup"><span class="dpRow">शंकर सुवन केसरीनन्दन। </span><span class="dpRow">तेज प्रताप महा जग वन्दन॥ </span></p><div class="dpSeparator"></div><p class="dpGroup"><span class="dpRow">विद्यावान गुणी अति चातुर। </span><span class="dpRow">राम काज करिबे को आतुर॥ </span></p><p class="dpGroup"><span class="dpRow">प्रभु चरित्र सुनिबे को रसिया। </span><span class="dpRow">राम लखन सीता मन बसिया॥ </span></p><div class="dpSeparator"></div><p class="dpGroup"><span class="dpRow">सूक्ष्म रुप धरि सियहिं दिखावा। </span><span class="dpRow">विकट रुप धरि लंक जरावा॥ </span></p><p class="dpGroup"><span class="dpRow">भीम रुप धरि असुर संहारे। </span><span class="dpRow">रामचन्द्र के काज संवारे॥ </span></p><div class="dpSeparator"></div><p class="dpGroup"><span class="dpRow">लाय सजीवन लखन जियाये। </span><span class="dpRow">श्रीरघुवीर हरषि उर लाये॥ </span></p><p class="dpGroup"><span class="dpRow">रघुपति कीन्ही बहुत बड़ाई। </span><span class="dpRow">तुम मम प्रिय भरतहि सम भाई॥ </span></p><div class="dpSeparator"></div><p class="dpGroup"><span class="dpRow">सहस बदन तुम्हरो यश गावैं। </span><span class="dpRow">अस कहि श्री पति कंठ लगावैं॥ </span></p><p class="dpGroup"><span class="dpRow">सनकादिक ब्रह्मादि मुनीसा। </span><span class="dpRow">नारद सारद सहित अहीसा॥ </span></p><div class="dpSeparator"></div><p class="dpGroup"><span class="dpRow">जम कुबेर दिकपाल जहां ते। </span><span class="dpRow">कवि कोबिद कहि सके कहां ते॥ </span></p><p class="dpGroup"><span class="dpRow">तुम उपकार सुग्रीवहिं कीन्हा। </span><span class="dpRow">राम मिलाय राज पद दीन्हा॥ </span></p><div class="dpSeparator"></div><p class="dpGroup"><span class="dpRow">तुम्हरो मन्त्र विभीषन माना। </span><span class="dpRow">लंकेश्वर भये सब जग जाना॥ </span></p><p class="dpGroup"><span class="dpRow">जुग सहस्त्र योजन पर भानू । </span><span class="dpRow">लील्यो ताहि मधुर फ़ल जानू॥ </span></p><div class="dpSeparator"></div><p class="dpGroup"><span class="dpRow">प्रभु मुद्रिका मेलि मुख माहीं। </span><span class="dpRow">जलधि लांघि गए अचरज नाहीं॥ </span></p><p class="dpGroup"><span class="dpRow">दुर्गम काज जगत के जेते। </span><span class="dpRow">सुगम अनुग्रह तुम्हरे तेते॥ </span></p><div class="dpSeparator"></div><p class="dpGroup"><span class="dpRow">राम दुआरे तुम रखवारे। </span><span class="dpRow">होत न आज्ञा बिनु पैसारे॥ </span></p><p class="dpGroup"><span class="dpRow">सब सुख लहै तुम्हारी सरना। </span><span class="dpRow">तुम रक्षक काहू को डरना॥ </span></p><div class="dpSeparator"></div><p class="dpGroup"><span class="dpRow">आपन तेज सम्हारो आपै। </span><span class="dpRow">तीनों लोक हांक तें कांपै॥ </span></p><p class="dpGroup"><span class="dpRow">भूत पिशाच निकट नहिं आवै। </span><span class="dpRow">महावीर जब नाम सुनावै॥ </span></p><div class="dpSeparator"></div><p class="dpGroup"><span class="dpRow">नासै रोग हरै सब पीरा। </span><span class="dpRow">जपत निरंतर हनुमत बीरा॥ </span></p><p class="dpGroup"><span class="dpRow">संकट ते हनुमान छुड़ावै। </span><span class="dpRow">मन क्रम वचन ध्यान जो लावै॥ </span></p><div class="dpSeparator"></div><p class="dpGroup"><span class="dpRow">सब पर राम तपस्वी राजा। </span><span class="dpRow">तिन के काज सकल तुम साजा॥ </span></p><p class="dpGroup"><span class="dpRow">और मनोरथ जो कोई लावै। </span><span class="dpRow">सोइ अमित जीवन फ़ल पावै॥ </span></p><div class="dpSeparator"></div><p class="dpGroup"><span class="dpRow">चारों जुग परताप तुम्हारा। </span><span class="dpRow">है परसिद्ध जगत उजियारा॥ </span></p><p class="dpGroup"><span class="dpRow">साधु सन्त के तुम रखवारे। </span><span class="dpRow">असुर निकन्दन राम दुलारे॥ </span></p><div class="dpSeparator"></div><p class="dpGroup"><span class="dpRow">अष्ट सिद्धि नवनिधि के दाता। </span><span class="dpRow">अस बर दीन जानकी माता॥ </span></p><p class="dpGroup"><span class="dpRow">राम रसायन तुम्हरे पासा। </span><span class="dpRow">सदा रहो रघुपति के दासा॥ </span></p><div class="dpSeparator"></div><p class="dpGroup"><span class="dpRow">तुम्हरे भजन राम को पावै। </span><span class="dpRow">जनम जनम के दुख बिसरावै॥ </span></p><p class="dpGroup"><span class="dpRow">अन्तकाल रघुबर पुर जाई। </span><span class="dpRow">जहाँ जन्म हरि-भक्त कहाई॥ </span></p><div class="dpSeparator"></div><p class="dpGroup"><span class="dpRow">और देवता चित्त न धरई। </span><span class="dpRow">हनुमत सेई सर्व सुख करई॥ </span></p><p class="dpGroup"><span class="dpRow">संकट कटै मिटै सब पीरा। </span><span class="dpRow">जो सुमिरै हनुमत बलबीरा॥ </span></p><div class="dpSeparator"></div><p class="dpGroup"><span class="dpRow">जय जय जय हनुमान गोसाई। </span><span class="dpRow">कृपा करहु गुरुदेव की नाई॥ </span></p><p class="dpGroup"><span class="dpRow">जो शत बार पाठ कर सोई। </span><span class="dpRow">छूटहिं बंदि महा सुख होई॥ </span></p><div class="dpSeparator"></div><p class="dpGroup"><span class="dpRow">जो यह पढ़ै हनुमान चालीसा। </span><span class="dpRow">होय सिद्धि साखी गौरीसा॥ </span></p><p class="dpGroup"><span class="dpRow">तुलसीदास सदा हरि चेरा। </span><span class="dpRow">कीजै नाथ ह्रदय महँ डेरा॥ </span></p><div class="dpSeparator"></div><h3 class="dpLyricsType">॥ दोहा ॥</h3><p class="dpGroup"><span class="dpRow">पवनतनय संकट हरन, </span><span class="dpRow">मंगल मूरति रुप। </span></p><p class="dpGroup"><span class="dpRow">राम लखन सीता सहित, </span><span class="dpRow">ह्रदय बसहु सुर भूप॥ </span></p>